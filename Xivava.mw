'''Xivava''' i ndhawu leyi Vatsonga vakhale a va wisela eka yona, leyi na yona a yi endliwa hi switirhisiwa swo huma eka ntumbuluko. Vatsonga vakhale a va ri na tinxaka tinharhu ta swivava. A va ri na xivava xa timhandzi to yimisiwa, xo endliwa hi timhandzi na tinhlanga na xivava xa timhandzi to hingakanyiwa.<ref name=ph1>Malabela NM,[http://ul.netd.ac.za/bitstream/handle/10386/1797/malabela_nm_2015.pdf?sequence=1&isAllowed=y Nkanelo wa maakelo, mahlayiselo ni mintirho ya tindlu ta ndzhavuko ta vatsonga], University of Limpopo - 2015</ref><ref name=ph2>Mhinga M.E,''Nkucetelo wa vukreste eka mafambisele ya muti wa ndhavuko wa vatsonga'', University of Limpopo - 2012</ref>

== Maakelo ya Xivava ==
Loko Vatsonga vakhale va lava ku aka swivava swa vona a va sungula va kuma switirhisiwa leswi enhoveni handle ko xava. Loko va hlengeletile a va fika va tsala xirhendzevutana tani hi ntolovelo ni muxaka wa tindlu leti a va aka tona. 

===Xivava xa timhandzi===
Maendele ya Xivava xa timhandzi, ya sungula hi ku tsala xirhendzevutani hi nenge, Kutani va famba va cela makhele ehenhla ka xona lomu a va ta hoxetela timhandzi to bumbula. Timhandzi to bumbula timbirhi a va ta tlhela va ya ti celela enyangweni ti langutana laha a va ta ya endla nyangwa ya vona kona.Loko va heta ku celela timhandzi a va sungula ku betsa rimbalelo ra le ndzeni ku sukela ehansi ku kondza va ya fika enyangweni ya xivava, kutani va famba va xoxela timhandzi to lala ku sukela enyangweni va hlanganyisa xivava. Loko va hlanganyisile a va humela ehandle ka xivava va boha rimbalelo ra le hansi va ri karhi va tiyisa hi byewu lebyo tsakama swi tiya swinene.<ref name="ph1" />

Loko rimbalelo ra le handle ri fike emakumu a va ta sungula ku boha rimbalelo ra le xikarhi, endzeni ni le handle na swona va ri karhi va tiyisa hi byewu byo tsakama. Rimbalelo ro hetelela a va ta ya ri boha ehenhla laha na kona a va ta boha endzeni ni le handle, va hetelela va tsema timhandzi le henhla ti ringanana va tlhela va koma hi byewu swi tiya.<ref name="ph1" />

===Xivava xa timhandzi na tinhlanga===
Kasi handle ka xivava xo endliwa hi timhandzi ntsena a va tlhela va ri na xo endliwa hi timhandzi na tinhlanga, laha na kona ematshanweni yo xoxela timhandzi to lala,a ku xoxeriwa tinhlanga exikarhi ka timhandzi to bumbula va tlhela va betsa timbalelo ehansi, exikarhi ni le henhla va tiyisa hi byewu byo tsakama.<ref name="ph1" />

===Xivava xo hingakanya timhandzi===
Maendlelo ya xivava xo hingakanya timhandzi ya hambanile swintsongo na maendlelo lamambirhi ya ha ku boxiwaka laha henhla, hikuva eka lawa ku celeriwa timhandzi ehenhla ka xirhendzevutana kambe tona ti famba hi timbirhimbirhi endzeni ni le handle ku kondza ti ya fika enyangweni ya xivava, laha na kona ku nga celeriwa timhandzi timbirhi to bumbula ti langutana ti endla rimba. Xivava xa muxaka lowu a xi betsiwi hikuva timhandzi letiya ti nga celeriwa hi timbirhimbirhi ti va ti fambe kusuhi na kusuhi ku kota ku khoma timhandzi kumbe tihunyi leti nga ta hingakanyiwa exikarhi. Ku endla xivava a swi nga ri na ntirho wo tala hikuva a xi nga fuleriwi hambi ku phamiwa khumbi hi misava ku fana na miako leyi nâ€™wana.<ref name=ph3>Oxford South African School Dictionary, P143 - 2006</ref>

==Swin'wana==
Swivava a swi cheleteriwa misava laha hansi swi endleriwa switiko exikarhi laha a ku ta tshiveriwa ndzilo kona, swi chayiwa , swi sindziwa hi misava ya tshuka no rhideriwa hi misava ya ntima hi xirhidelo, yi tlhela yi sindziwa hi vulongo bya tihomu ku fana na tindlu tinene.<ref name="ph1" />

== Mintshaho ==
{{Reflist|1}}
{{Tindlu ta Vatsonga}}

[[Category:Xitsonga]]
[[Category:Vatsonga]]
[[Category:Tindlu ta Vatsonga]]
[[Category:Vuaki]]
